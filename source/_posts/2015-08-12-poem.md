---
title: 八声甘州·对潇潇暮雨洒江天
tags:
  - 文摘
url: archives/715/index.html
id: 715
categories:
  - Default Category
date: 2015-08-12 18:44:11
---

作者：柳永-  宋             

对潇潇暮雨洒江天，一番洗清秋。

渐霜风凄紧，关河冷落，残照当楼。

是处红衰翠减，苒苒物华休。

唯有长江水，无语东流。 






不忍登高临远，望故乡渺邈，归思难收。

叹年来踪迹，何事苦淹留？

想佳人，妆楼颙望，误几回、天际识归舟。

争知我，倚栏杆处，正恁凝愁！